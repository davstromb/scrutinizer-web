Presentation till Krommerafton 23 november 2009

Franz Krommer föddes på fredag för 250 år sedan, alltså 27 november
1759, i Böhmen-Mähren.  På tjeckiska hette han Frantisek Vincenc
Kramár, men i Österrike och resten av Europa blev han känd som
Krommer. Han var en av många böhmiska kompositörer som under slutet av
1700-talet flyttade ut i Europa och fick jobb hos furstar och
kungar. Andra mer eller mindre kända namn är bröderna Benda, Stamic,
Vanhal, Dusek, Myslivecek, Rösler (Rosetti), kusinerna Kozeluh,
Druzecký, Vranický, Rejcha och dom tre bröderna Lachner.

Krommer studerade fiol och orgel innan han blev kompositör. Han flyttade
till Wien vid 26 års ålder och bodde där större delen av sitt liv. Men några
år tillbringade han i Simontornya i västra Ungern, till att börja med som 
spelande kapellmästare i greve Styrums privata orkester.
Här skrev han sina kanske minst okända stycken nämligen dom 13 blåsoktetterna
eller harmonimusiken. Efter paus ska vi spela en av dom.

När Leopold Kozeluh, som jag nämnde tidigare, dog så efterträdde
Krommer honom som den österrikiska kejsarens hovkompositör. Han blev
den sista som hade den posten.  Jag kan också berätta att Krommer var
vän med Antonin Rejcha och blev på Rejchas rekommendation utsedd till
hedersmedlem i Pariskonservatoriet 1815.

Vår familjeorkester som ni ser här hade sitt första
konsertframträdande för 30 år sedan och har fortfarande samma
medlemmar. En mycket stabil ensemble alltså.  Krommer är en av våra
favoritkompositörer och vi har spelat alla verk av honom som vi
lyckats få tag på.  Bland dom första vi spelade var hans
två oboekvartetter. Dom har i original sättningen oboe, fiol, altfiol
och cello, men på grund av ensemblens sammansättning så har vi bytt
fiol mot klarinett. Det passar mycket bra i det här stycket eftersom
oboe- och fiolstämmorna ofta har en dialog.

Vi fastnade genast för Krommers humoristiska och härliga musik som
ofta har ett ostoppbart driv i sej men också är full av fina melodier,
som ni kommer att höra.

Oboekvartetten består av fyra satser:

Först ett allegro som är ganska virtuost för oboe och klarinett. Sen
ett kort adagio med ett ljuvligt tema som börjar i klarinetten. Så
kommer en rolig menuett och sist ett rondo med ett sprittande
rondotema.  Kvartetten slutar med ett nytt tema som har en slående
likhet med "Med en gnutta flax" från My Fair Lady. Frederick Loewe var
från Wien och hörde förmodligen den här oboekvartetten i sin ungdom.

------

Ignaz Lachner var en av tre komponerande bröder som härstammade från Böhmen
men själva levde i Bayern. Ignaz arbetade som kompositör i Sverige under ett
par år och tillbringade somrarna på Gotland. Friedrich Mehler som komponerat 
den mest spelade svenska operan - Visby ruinspel - var ättling till Ignaz Lachner.
Hans trio för oboe, klarinett och piano har tre satser:
Allegro molto, Andante och Allegro troppo.

------

Krommer var en mycket produktiv och effektiv kompositör. Han skrev
över 300 verk i alla tidens genrer utom opera, sånger och pianomusik.
Han skrev minst fem symfonier, trettio solo-, dubbel- och trippel-
konserter, hundra stråkkvartetter och massor av kammarmusik med blåsare. 
Hans fiolduetter var i hundra år obligatorisk övning för alla som 
studerade fiol. Är det kanske nån i publiken som har spelat Krommers duetter?

Dom verk som numera anses vara intressantast är konserterna för olika
blåsinstrument och orkester och kammarmusiken med blåsare. Jag kan
avslöja ett av Krommers trick som gjorde honom så produktiv: han skrev
om sina stycken för nya sättningar och gav ut på nytt! Både hans
flöjtkonserter och oboekonserter finns också som
klarinettkonserter. Hans väldigt fina klarinettkvintett, som vi har
spelat i Mazer tidigare, finns också som oboekvintett.  Den
klarinettkvartett som vi ska spela nu finns både utgiven som
stråkkvartett och som fagottkvartett! Därför skäms vi inte för att spela
den ännu en sättning, för klarinett, oboe, altfiol och cello.

Kvartetten har fyra satser. Första satsen som är ganska lång heter
allegro moderato. Där börjar oboen med det vackra huvudtemat som
klarinetten faktiskt aldrig får spela, men sen tar klarinetten över
med hisnande sextondelslöpningar. Andra satsen är ett adagio där
klarinetten genomgående har melodin. Dom två sista satserna är extrema
eftersom solostämman har så stora hopp, ofta mer än en
oktav. Menuetten går i ett mycket raskt tempo, men triodelen har en
helt annan karaktär Där är det cellon som har temat i pizzikato. Sista
satsen har förmodligen musikhistoriens hoppigaste rondotema. I slutet
av satsen bryts rondot och ett helt nytt underbart tema spelas av
oboen, och därefter kommer en snabb coda som leder fram till det
jublande slutet.

-----

Här ser ni blåsarna från KTHs akademiska kapell. Dom har skyndat i
halvtid i vår orkesterrepetition på KTH för att hinna hit och spela
Krommers oktett-partita i Ess-dur.

Harmonimusik för blåsare var en väldigt populär musikform i slutet av
1700-talet.  Mozart har skrivit två blåsoktetter. Haydn, Beethoven och
Schubert har också skrivit varsin. Många av Mozarts operor finns
arrangerade för blåsoktett. Krommer har trots den här enorma
konkurrensen lyckats skriva några av dom mest hörvärda styckena för
den här ensemblen, som förresten också kallas serenadensemble. Han
kallade styckena för oktett-partitor, men det är i själva verket nio
stämmor, för han utvidgade besättningen med en kontrafagott. Den
stämman spelas ofta, som idag, på kontrabas.  I vår version spelas
andraoboestämman av flöjt.  Krommer har också skrivit några nonetter där
besättningen utvidgats med trumpet istället; det låter också jättebra, 
men det får ni inte höra idag.

I den här oktetten är det förstaoboen och förstaklarinetten som oftast
turas om att ha melodin, men det finns godbitar i alla stämmorna. Både
i början av första satsen och i slutet av sista satsen så är det till
exempel solo för andrahornet.  Första och sista satserna, som båda är
allegron, har det här ostoppbara Krommerdrivet som ni fick höra
exempel på före paus också.  Andra satsen är en fint instrumenterad
menuett med humoristiska inslag.  Sen kommer en ljuvlig långsam sats
i sexåttondelar där klarinett och oboe delar på melodin. Sista satsen
är som vanligt för Krommer ett rondo. Och där är det fullt ös i jämna
åttondelar varje gång rondotemat kommer tillbaka, men det bryts av
pianoavsnitt med ett sångbart tema med åttondelslöpningar som spelas i
terser.  Men sen blir det fullt ös igen!

Viggo Kann
